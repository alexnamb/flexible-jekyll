---
layout:    post
title:    വരൂ... വിരുന്നുണ്ണാൻ
date:    2021-06-11    00:00:00    +0000
description:    About Pineapple and Pineapple City - Vazhakulam
img: pineapple.jpg
tags: [Poem]
---

പ്രകൃതി രമണീയം നമ്മുടെ ഗ്രാമത്തിനായ്  
പ്രകൃതി കനിഞ്ഞേകി തേൻ നിറച്ചൊരു ഫലം  
ആരുമേ കൊതിക്കുന്ന മധുരക്കനിയുടെ  
ആരാമ ഗ്രാമമിത് പൈനാപ്പിൾ വാഴക്കുളം  
തേനൂറും മധുകുഭം നാടിതിൻ പേരിനൊരു  
തേജസ്സായി വിരാജിപ്പൂ പൈനാപ്പിൾ പറുദീസ.  
കാഞ്ചനകാന്തിയോടെ പച്ചയാം മുടിചൂടി  
കാത്തിടും ഭൂസൂചിക പദവി നെറുകയിൽ  
എത്തിയിന്നെവിടേയും ഗ്രാമത്തിന് പെരുമയായ്  
എത്രയും മധുരിക്കും റാണിയായ് വാണീടുവാൻ  
എത്രയോ രാജ്യങ്ങളിൽ എത്രയോ ദേശങ്ങളിൽ  
എത്തുന്നു വിരുന്നിലെ തിളങ്ങും നക്ഷത്രമായ്  
നാലഞ്ചു പതിറ്റാണ്ടു കാലമായ് കൃഷിവലർ  
നാടാകെ കൃഷിചെയ്തു മധുരം കൊയ്‌തീടുന്നു.  
നാടിന് വരുമാനം, വിജയക്കുറി ചാർത്തി  
നാമിന്നു ലോകത്തിന് മാതൃക തീർത്തീടുന്നു.  
ഏറെയുണ്ടഭിമാനം ഞങ്ങളീ ഗ്രാമത്തിന്ന്  
ഏറ്റവും യശസ്സേകി സത്‌കീർത്തി നിറവാക്കി  
വിശ്വത്തിനേകീടുന്നു വശ്യമാം മധുഫലം  
വന്നീടൂ വിരുന്നുണ്ണാൻ മധുരം നിറച്ചുണ്ണാൻ.



**-അലക്സ് നമ്പ്യാപറമ്പിൽ**

----------
_Credits: Photo by Alen Alex_